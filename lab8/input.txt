La regina fece un movimento di testa, sospirando.

—   Eppure la è proprio così, disse ella: ecco come siamo noi altre
    donne; anch’io, mia povera Emma, ho sacrificato un amore vero e
    profondo ad un amore finto e ambizioso, e ne porto la pena; ho un
marito che non mi ama, e vi confesserò che non lo posso amare, ed un
amante che disprezzo. Vi maravigliate che vi dica tutte queste cose con
    tale franchezza; ma che volete, io ho istinto che mi trascina verso di
    voi; d’altronde, si dice tutto pubblicamente a Napoli, sicchè il merito
della confidenza non è grande, e con tutta probabilità voi saprete già
da molto tempo ciò che oggi vi ripeto io stessa.

— Quanto mi dice Vostra Maestà non mi è meno interessante.

— La mia Maestà è una triste Maestà in quanto a felicità. Ma mettendo
il piede sul suolo di Napoli, scorgendo l’uomo a cui era destinata,
sentii che era condannata.

— Davvero! esclamai; che differenza, mio Dio! fra il re e voi.

— Tu t’incarichi adesso soltanto della mia scusa, cara Emma, tu, anima
delicata, fine, squisita, figurati del mio disinganno. Era giovane,
aveva quindici anni appena, mi avevano detto che andava a regnare nella
terra ov’era morto Virgilio, ed era nato il Tasso, che doveva sposare
un giovane principe, un nipote di Luigi XIV, un discendente di Enrico
IV. Arrivai per così dire coll’Eneide in una mano, e colla Gerusalemme
liberata nell’altra; il mio fidanzato sarebbe egli Eurialo o Tancredi,
io sarei ciò che avrebbe voluto, Camilla od Erminia; amazzone o
pastorella. Arrivai con tutte le speranze di un cuore vergine, con
tutti i sogni di un animo vissuto fra le ballate della nostra vecchia
Germania; e vidi... lo hai veduto, non ho bisogno di farti il suo
ritratto, una specie di villano illetterato, che non parla altra lingua
che il dialetto napolitano: un vero lazzarone del molo che mangia
maccheroni nel palco reale; un pescatore di Mergellina che vende il
suo pesce nel linguaggio dei marinai di porto, un cacciatore grossolano
senza poesia, che corre dietro alle contadine, un sultano di villaggio
che si è fatto un harem di mandriane. Oh! ti assicuro! l’illusione non
fu lunga. Un giorno credetti che ancora poteva essere felice; vedi, io
aveva incontrato sul mio cammino chi aveva tutte le qualità che a lui
mancavano, giovine, bello, elegante, spiritoso; e oltre a tutto ciò
anche principe, cosa che non gli stava anche male.

— Il principe di Caramanico, pronunziai, senz’accorgermi della
inconvenienza della mia interruzione.

— Conosci il suo nome? disse la regina.

Io arrossii.

— Oh! non arrossire, mi disse; quello là, una regina può confessarlo,
mi amava veramente, povero Giuseppe, non già perchè era una regina, eh
lo so, egli mi ama sempre.

— Ma allora chi impedisce a Vostra Maestà di rivederlo?

— Si ha cura d’allontanarlo da me.

— Fatelo ritornare, richiamatelo. Oh se fossi regina io ed amassi un
uomo, e detestassi un marito, nulla al mondo m’impedirebbe di avere
vicino a me colui che amassi.

— Fuorchè il timore d’ucciderlo richiamandolo, mi disse la regina con
una voce mesta.

Io raccapricciai.

— E chi potrebbe commettere un simile delitto? dimandai io.

— Quegli che ha preso il suo posto, e che potrebbe temere ch’egli lo
riprendesse.

— Vostra Maestà ha una tale convinzione, esclamai, e si tiene
quest’uomo vicino?

— Che vuoi mai! nelle regioni che noi abitiamo ci sono delle insidie
politiche, e quando si è presa e’ bisogna restar presa, gridare è
proibito, tutto un popolo vi ascolta e vi dice ridendovi in faccia:
— ben fatto. — Lamentarsi è pure una grande consolazione, ma per
rammaricarsi bisogna avere un’amica; così, lo vedi senza nemmeno sapere
se ho un’amica, mi sfogo.

— Oh! voi ne avete una, signora, e che vi amerà non già perchè siete
regina, esclamai, quasi sul punto di gettarle le braccia al collo come
ad una mia eguale.

Repressi quel movimento.

— Ma che si allontanerà da me perchè lo sono, disse Carolina con un
triste sorriso. Ahimè! mia povera Emma, le regioni del trono sono come
le sterili cime delle alpi; ad una certa altezza non spunta più nulla,
nè amicizia nè amore.

— Vedete bene che v’ingannate, signora, perchè quest’uomo vi ha amata,
e come voi dite, vi ama ancora, e perchè infine anch’io....

— Ebbene tu?

— Anch’io incoraggiata di ciò che mi dite, vi confesso che pure vi amo.

— Oh! l’ho sognato tante volte d’avere un amica, ma non ho trovato che
delle compiacenti, la San Marco e la San Clemente, che continuamente
mi chiedono favori per loro, e quando non ne chiedono per loro, me li
chiedono pei loro amanti, e quando non me li dimandano pei loro amanti,
me li dimandano pei loro mariti. Sono amiche costoro?

— Io, signora, esclamai, non ho nulla da chiedervi per nessuno, nè
per me, nè per mio marito; e in quanto ad amanti, non ne ho più, ed ho
anche una grande paura di non averne più.

— È precisamente perchè tu hai nulla da chiedermi nè per te nè per gli
altri, disse la regina con un sorriso amaro, che non ti darai la cura
d’essere mia amica.

— Oh! sì, sì, esclamai, non potendo più resistere all’attrazione che mi
spingeva verso di lei, e gettandole questa volta le braccia al collo;
sì, ve lo giuro.

— Alla buon’ora, ecco un buon moto, disse la regina: ebbene voglio
ricompensarti mostrandoti ciò che io non mostrerei a nessuno, questo
ritratto.... poi, fermandosi, più tardi, mi disse, fra dieci anni tu
conoscerai che nella vita d’una donna, fosse regina o lavandaia, vi ha
sempre un amore che lascia una traccia più profonda degli altri: questo
amore è sovente per tutti il primo che passa in realtà, o che ritorna
colle rimembranze innanzi questo specchio che si chiama il cuore. Si
crolla tristamente la testa e si dice: non è lui; poi a poco a poco
lo specchio si appanna, e non riflette più nessuno, e però quando si
guarda oltre la nebbia sparsa sulla sua superfice è sempre lui che
ritorna là.

Chinai la testa, il solo uomo che avrei amato, o creduto d’amare era
sir Harry, e sentiva che nessuno di quelli che aveva conosciuto non
aveva lasciato nel mio cuore quell’orma profonda di cui parlava la
regina.

Era dunque destinata a non amare più, o non aveva ancora provato il mio
vero amore!

La regina andò al suo stipo, capo d’opera di Boule, magnifico regalo
di Luigi XVI, aperse un cassettino segreto, e mi si avvicinò con una
piccola cassetta.

Questa cassetta racchiudeva un medaglione nel suo astuccio, un pacco di
lettere, dei fiori, e delle foglie secche.

Io sorrisi. Pensava a questa regina altiera, potente, assoluta, a
questa donna che si accusava di avere un cuore di bronzo, o piuttosto,
ciò che era ben peggio, di non averne del tutto, e che come una
semplice donna, come una collegiale che piange i suoi ultimi giorni
di vacanza, come una monaca che rimpiange la sua libertà, mi mostrava
fiori, foglie secche, lettere ed un ritratto.

Lo scettro può infrangere la mano; la corona può bruciare la fronte
della regina; ma vi ha un angolo del cuore dove la donna resta sempre
donna.

Io sorrisi a questa nuova prova della nostra forza, o della nostra
debolezza, come volete.

— Tu ridi, mi disse la regina, e trovi che sono pazza: ebbene ridi
ancor più forte se vuoi; una porzione del mio cuore è dove si trova,
l’altra è con queste lettere, con questi fiori secchi, con questo
ritratto. Spesso dopo aver sopportato di volta in volta un marito che
odio ed un amante che disprezzo, mi rinchiudo sola in questa camera,
prendo dallo stipo la mia cara cassetta, l’apro e mi dico: questa
foglia d’alloro l’abbiamo colta una sera presso la tomba di Virgilio.
La luna che sorgeva splendida dietro il monte sant’Angelo gettava
larghe ombre sopra Posilippo; eravamo tutti e due perduti in uno di
quegli angoli di tenebre, e come separati dal mondo dei viventi che
chiassava al disotto di noi. Suonavano le undici ore al convento di
sant’Antonio. Egli era ai miei ginocchi, come un pastore di Teocrito
o di Gessner, e mi supplicava; ci eravamo detto che ci amavamo; ma
io non gli aveva ancor accordato nulla, fuorchè la verginità del mio
cuore; all’ultima squilla dell’undecima ora, io colsi questa foglia;
l’appoggiai alle mie labbra, ed abbassai la mia testa vicino a lui;
egli pose la sua bocca sull’altra pagina della foglia, che separava
soltanto col suo spessore le sue labbra dalle mie. Ad un tratto tirai
vivamente la foglia. Le nostre labbra si toccarono; egli mise un
grido, come se gli fosse entrato nel cuore un ferro rovente; lo vidi
impallidire, chiudere gli occhi e cadere: io lo ritenni fra le mie
braccia e me lo strinsi al cuore.

Era una bella sera di maggio, il sette; il mare splendeva come un lago
d’argento fuso, Giove sorgeva al disopra del Vesuvio, rosso come se
uscisse dal cratere. Ah! povera foglia secca! sono già quattordici
anni da che sei colta, e vedi però che io non ho dimenticato nulla di
quella sera di felicità, nè di quella notte di delirio che la seguì.
Ognuna di queste piante e di questi fiori segna un grado dei nostri
amori, ed ha la sua storia come questa foglia di alloro; con questa io
potrei ricomporre per intero il poema della mia felicità e della mia
gioventù. Questo ramo di erica era sul mio seno in una notte di follia.
Il re aveva un reggimento privilegiato che chiamava suoi Liparioti,
perchè tutti quelli che lo componevano o quasi tutti almeno, erano
delle isole di Lipari. Giuseppe era capitano in questo reggimento. In
quell’epoca, sorvegliata com’era dal vecchio Tannucci, che io detestava
quanto egli mi odiava, noi non potevamo vederci se non in mezzo a
mille pericoli: io feci venire al re l’idea di dare una festa al suo
reggimento. Fu convenuto che ci saremmo vestiti il re da oste ed io
da cantiniera, e che avremmo servito gli ufficiali del reggimento. Si
piantarono due tende immense, l’una a cui presiedeva il re in beretta
bianca col grembiale di cucina annodato alla cintura, ed il coltello al
fianco; ed aveva per garzoni dell’osteria i principali signori della
sua corte. Io vestita come le donne di Procida, il fazzoletto rosso
annodato di dietro, il corsetto ricamato in oro, che mi stringeva alla
vita, la gonnella corta di scarlatto che lasciava vedere parte delle
gambe; aveva per fantesche le dodici principali dame della corte.
Caramanico venne a sedersi ad uno dei miei tavoli, ed io occupandomi
degli altri poteva occuparmi di lui. Oh! con quale felicità io era la
sua fantesca. Quando beveva alla salute della regina, io sapeva che era
a quella di Maria Carolina, e non a quella della regina che beveva. Io
passava vicino a lui, la mia gonnella accarezzava i suoi ginocchi, il
mio braccio le sue spalle, io passava e ripassava continuamente; aveva
sempre da fare in quello stretto passaggio che egli mi rendeva il più
stretto possibile. La musica diede il segnale della danza, e come uno
dei principali uffiziali del reggimento aveva diritto di invitarmi: noi
ballammo insieme tre volte.

Egli aveva veduto il mazzettino di fiori che io aveva alla cintura;
approfittò di un intervallo, in cui non danzava, per comprarne un
altro simile e me lo diede, io gli diedi il mio. Eccolo qui il suo, è
un’erica contornata di garofani. Vuoi vedere la lettera che mi scrisse
al giorno dopo? eccola, prendila.